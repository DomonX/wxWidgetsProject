<img>data\Data\Steam world dig\steamlogo.png</img>


<label>
Opracowana przez niezależne szwedzkie studio Image & Form gra zręcznościowo-platformowa, osadzona w uniwersum łączącym klimaty steampunku i Dzikiego Zachodu.
SteamWorld Dig to platformowa gra zręcznościowa, stworzona przez pochodzące ze Szwecji niezależne studio Image & Form. Dotychczas deweloper zajmował się głównie produkcjami przeznaczonymi dla dzieci lub na urządzenia mobilne, toteż omawiany tytuł jest jednym z jego największych dzieł. Akcja gry osadzona została w oryginalnym uniwersum, łączącym klimaty steampunku i Dzikiego Zachodu. Mamy tu do czynienia ze światem, w którym ludzka cywilizacja upadła, a gatunek homo sapiens uległ degeneracji, zamieniając się w bytujących pod ziemią troglodytów. Prym na Ziemi wiodą teraz inne, dziwne istoty, w dużej mierze będące robotami. Jednym z nich jest Rusty, główny bohater, którzy tropi pozostałości po ludzkiej kulturze. Poszukiwania doprowadzają go do położonego na pustkowiu miasteczka Tumbletown, na pierwszy rzut oka przywodzącego na myśl westernową osadę. Po rozmowie z mieszkańcami, stanowiącymi w większości również roboty, Rusty dowiaduje się, że interesujące go skarby skryte są głęboko pod powierzchnią, toteż bohaterowi nie pozostaje nic innego, jak tylko rozkręcić górnicze wiertło i rozpocząć podróż w głąb ziemi.
W grze przemierzamy kolejne groty, unikając pułapek, walcząc z czyhającymi w mroku przeciwnikami, zbierając minerały i nieustannie dbając o to, byśmy nie zostali w mroku bez oświetlenia. Fakt posiadania przez Rusty’ego wspomnianego wiertła (oraz innych narzędzi, jak choćby kilofu) upodabnia nieco rozgrywkę do Minecrafta, jako że nie poruszamy się wyłącznie ścieżkami wytyczonymi przez twórców, ale tworzymy również własne, wywiercając przejścia w skałach. Sprawia to, że tytuł oferuje nam coś na kształt otwartego świata, w którym sami decydujemy o kierunku kopania, odkrywając kolejne groty pełne dóbr do zebrania. Po napełnieniu plecaka możemy wrócić na powierzchnię, do Tumbletown, gdzie mieszkańcy chętnie wymienią przyniesione przez nas minerały na towary pokroju paliwa do wiertła, narzędzi, źródeł światła, broni czy materiałów wybuchowych. Zaimplementowano również ulepszenia dla naszej postaci, które możemy kupić lub zdobyć podczas eksploracji. Znajdziemy tu rozmaite bonusy, między innymi wydłużające pasek żywotności Rusty’ego lub gwarantujące nam zdolność wykonywania sprawniejszych skoków. SteamWorld Dig został okraszony rysunkową, dwuwymiarową oprawą graficzną. Nie brakuje tu kolorów, lecz umiejętnie zastosowane dynamiczne oświetlenie sprawia, że w sytuacji, gdy bohaterowi zaczyna brakować oświetlenia, przygoda może stać się mroczna i niepokojąca. Jak wspomniano, uniwersum gry łączy cechy steampunku i westernu, co wyraża się nie tylko w projektach postaci i poziomów, lecz również w muzyce, która towarzyszy naszym poczynaniom. Tryb gry: single player   Ocena czytelników: 8,6 / 10 na podstawie 269 głosów czytelników. Oczekiwania czytelników przed premierą: / 10 na podstawie 2 głosów czytelników.
</label>