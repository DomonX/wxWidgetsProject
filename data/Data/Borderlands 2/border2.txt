<img>data\Data\Borderlands 2\border2logo.png</img>



<label>Borderlands 2 – gra first-person shooter osadzona w konwencji science-fiction, będąca kontynuacją wydanej w 2009 roku gry Borderlands. Opracowana została przez firmę Gearbox Software. Oficjalna premiera miała miejsce 18 września 2012. Gra obsługuje technologię PhysX i cel-shading. Do lipca 2013 roku gra sprzedała się w liczbie 7 milionów egzemplarzy[5]. W 2014 roku została wydana gra Borderlands: The Pre-Sequel!, której akcja rozgrywa się pomiędzy wydarzeniami z Borderlands i Borderlands 2.

Fabuła
Pięć lat minęło od wydarzeń z Borderlands, kiedy to poszukiwacze skarbca ujawnili jego sekrety. Mężczyzna o przydomku Handsome Jack przywłaszczył sobie ich osiągnięcie i całe bogactwo ze skarbca, co pozwoliło mu przejąć firmę Hyperion i objąć zwierzchnictwo nad Pandorą. Obiecując oczyścić bezprawną planetę, Jack rozpoczyna prowadzić kampanię na rzecz zniszczenia obecnej ludności Pandory w celu jej uprzemysłowienia. Symbolem rządów Handsome Jacka jest baza zaopatrzeniowa w kształcie litery H orbitująca wokół Pandory.

Produkcja
Studio Gearbox oficjalnie zapowiedziało grę i uruchomiło jej stronę internetową 3 sierpnia 2011 roku. Premierę wyznaczono na rok fiskalny 2013. W listopadzie producent gry ogłosił, że szuka kobiety podobnej do Lilith – grywalnej postaci z Borderlands. W styczniu kolejnego roku ogłoszono że odtwórczynią została Australijka Yasemin Arslan. Brała ona udział w reklamowaniu gry na różnych festiwalach i spotkaniach prasowych.

Wydawca gry poinformował, że ilość zamówień w Wielkiej Brytanii na grę przed premierą jest największa ze wszystkich gier wydanych do tej pory przez 2K Games. Polski dystrybutor Cenega ogłosił, że zamówienia przedpremierowe na grę w Polsce złożyło 10 razy więcej osób niż na Borderlands.

Jednym z elementów promocji gry było wydanie specjalnego filmu i gry, które według Gearbox pochodzą z 1989 roku. Gra jest 16 bitową konwersją Borderlands 2 a materiał wideo pokazuje dwójkę nastolatków kłócących się o to, kto pierwszy ma w nią zagrać. 20 sierpnia 2012 roku gra trafiła do tłoczni. Gra została wydana w Polsce w trzech edycjach, podstawowej i dwóch limitowanych.

Twórcy zapowiedzieli, że gra otrzyma cztery dodatki DLC. Pierwszy dodatek DLC o nazwie Captain Scarlett and Her Pirate's Booty został wydany 16 października 2012 roku. Dodaje on nowy wątek fabularny, który opowiada o grupie piratów dowodzonej przez jednooką kapitan Scarlett. Kolejny dodatek, Mr. Torgue’s Campaign of Carnage wydano 20 listopada. Jego akcja skupia się wokół nowej krypty zakopanej w centrum krateru. W celu otwarcia jej korporacja Torgue postanawia zbudować tam arenę.

Ścieżkę dźwiękową do Borderlands 2 stworzyli Jesper Kyd, Cris Velasco i Sascha Dikiciyan, a premiera nastąpiła równolegle z grą.</label>