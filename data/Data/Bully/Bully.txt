<img>data\Data\Bully\bullylogo.png</img>



<label>Bully – gra komputerowa wyprodukowana przez Rockstar Games, w Europie wydana jako Canis Canem Edit. Akcja gry rozgrywa się w szkole z internatem w Nowej Anglii i przyległych do niej miasteczkach, zaś jej głównym bohaterem jest 15-letni chłopak, który musi radzić sobie z atakami ze strony rówieśników. Słowo „bully” w kontekście tytułu gry oznacza osobę, która znęca się nad słabszymi od siebie.



Fabuła
Główny bohater gry, 15-letni Jimmy Hopkins, zostaje wysłany przez matkę i ojczyma do Bullworth Academy, przez niektórych uważanej za najgorszą szkołę w USA. Uczelnia opanowana jest przez skłócone ze sobą kliki – sportowców, osiłków, nerdów, yuppies, greaserów oraz miastowych, zaś Jimmy musi lawirować między nimi, by zdobyć ich szacunek, najczęściej używając w tym celu pięści. Zbytnie zbliżenie się do którejś grupy automatycznie powoduje niechęć osiłków, którzy zaczynają prześladować Jimmy'ego, póki ten nie pokaże im, na co go stać.

Możliwości w grze
Gra porównywana jest do serii Grand Theft Auto, przede wszystkim ze względu na bardzo zbliżoną rozgrywkę, wliczając w to sposób prowadzenia fabuły, charakterystyczną minimapę czy mnogość pobocznych zadań, których wykonanie gwarantuje ukończenie gry w stu procentach.

W odróżnieniu od Grand Theft Auto, rozgrywka w Bully jest dość usystematyzowana – każdy dzień zaczyna się o godzinie ósmej rano, kończy zaś najpóźniej o drugiej. Do południa bohater uczęszcza na szkolne zajęcia, przedstawione w formie prostych minigier. Gdy opuszcza lekcje, ścigany jest przez szkolnych prefektów bądź policjantów z miasteczka, którzy, w razie wpadki, odstawią go do sali lekcyjnej, albo pod szkołę. Po skończonych zajęciach oraz w porze lunchu gracz wykonuje zadania rozwijające wątek fabularny bądź poboczne, jak np. zbieranie i niszczenie różnych przedmiotów bądź przyjmowanie „zleceń” od innych uczniów, chcących np., by wrzucił kilka osób do kosza na śmieci czy podrzucił coś do czyjejś szafki. O dwudziestej trzeciej zaczyna się godzina policyjna, podczas której uczniom nie wolno przebywać poza akademikiem, ścigani są wtedy przez prefektów i policjantów, jednakże wiele misji wykonać można tylko nocą. Jeśli bohater nie znajdzie się w łóżku o godzinie drugiej, zasypia w miejscu, w którym się znajduje.

Szkolny kampus oraz miasteczka gracz może przemierzać pieszo, na deskorolce, rowerze czy skuterze, dostępne są również gokarty oraz możliwość skorzystania z autobusu, który odstawia sterowaną postać pod główne wejście do szkoły. Bronie, którymi może posługiwać się gracz, to proca (z celownikiem), fajerwerki „Volcano 4000”, odłamkowe bomby, śmierdzące bomby, szklane kulki, które rozsypuje się pod nogami, zepsute kurze jaja, swędzący proszek, rakietnica na butelki, wyrzutnia pomidorów, balony z wodą, spray, gazety, gumowe kulki oraz bronie zajmujące tymczasowo miejsce pięści np. kij baseballowy. W ekwipunku bohatera znaleźć mogą się również kwiaty czy bombonierki, którymi obdarowuje się dziewczęta (bądź niektórych chłopaków), w zamian otrzymując pocałunek, podnoszący wskaźnik wytrzymałości postaci.

Zajęcia, na jakie uczęszcza Jimmy, to chemia, język angielski, WF, plastyka, technika i fotografia. Na każdy przedmiot składa się pięć zajęć, których zaliczenie poprawia umiejętności bohatera, np. zaliczenie gimnastyki poprawia umiejętność strzelania z broni dystansowych, zaś angielskiego umiejętność przepraszania bądź obrażania innych.

Misje w grze przypominają te z Grand Theft Auto, zazwyczaj ograniczają się do dotarcia we wskazane miejsce, ukradzenia czegoś bądź pobicia. Za wykonanie misji otrzymuje się pieniądze bądź nowe przedmioty lub możliwości, niektóre z nich obniżają bądź podwyższają wskaźnik szacunku do bohatera przez członków poszczególnych klitek. Misje często mają humorystyczny wydźwięk, należy np. zebrać butelki z alkoholem porozrzucane przez anglistę, by nie nakrył go dyrektor, czy pomóc odrażającej kucharce umówić się na randkę z profesorem chemii.

Kontrowersje
Gra znalazła się na celowniku rodziców i wychowawców, którzy jeszcze przed premierą krytykowali ją ze względu na podobieństwa do poprzednich tytułów Rockstar. Obawiano się powtórzenia skandalu, jaki towarzyszył Grand Theft Auto: San Andreas i możliwej do odblokowania w pierwszych jej wersjach minigrze Hot Coffee. Kontrowersje budził również sam tytuł. Organizacje Bullying Online i Peaceaholics krytykowały Bully, twierdząc, że gloryfikuje i trywializuje przemoc w szkole. W 2006 roku Entertainment Software Rating Board przyznało grze kategorię T (dozwolone dla osób powyżej 13. roku życia), British Board of Film Classification 15, nowozelandzkie Office of Film and Literature Classification 13, zaś australijskie – M (dla dorosłych). W 2007 Yahoo! Games umieściło produkt na swojej liście najbardziej kontrowersyjnych gier wszech czasów.

Seks w grze
Seks jest jednym z głównych tematów, jakie porusza się w grze. W pięciu misjach zadaniem Jimmy'ego jest zyskanie sympatii różnych dziewcząt, zaś zakończenie ich sukcesem skutkuje otrzymaniem od nich pocałunku. Po pomyślnym ukończeniu zajęć z plastyki bohater otrzymuje bonus, za sprawą którego po pocałunku jego pasek zdrowia odnawia się, nawet do dwustu procent. Istnieje również możliwość całowania niektórych chłopaków, co również podnosi zdrowie. ESRB stwierdziło, że nadając grze kategorię T, było w pełni świadome zawartych w niej treści homoseksualnych. Inne seksualne podteksty to m.in. nauczyciel WF flirtujący z dziewczynami czy uczeń czytający periodyk dla mężczyzn. W misji Panty Raid zadaniem Jimmy'ego jest zakradnięcie się do żeńskiego akademika i skradzenie stamtąd bielizny, którą przekazać ma wuefiście.

Bully: Scholarship Edition
Bully: Scholarship Edition (tłum. Edycja Stypendialna) to wersja reżyserska gry, wydana w 2008 roku na konsole Xbox 360, Wii oraz pecety. Dodano cztery lekcje (biologię, muzykę, matematykę i geografię), osiem misji oraz nowe przedmioty i stroje. Pojawiła się również możliwość gry wieloosobowej.</label>