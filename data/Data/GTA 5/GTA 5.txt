<img>data\Data\GTA 5\gta5logo.png</img>

<label>
Piąta, pełnoprawna odsłona niezwykle popularnej serii gier akcji, nad której rozwojem pieczę sprawuje studio Rockstar North we współpracy z koncernem Take Two Interactive.
Grand Theft Auto V – kolejna odsłona kultowej serii gangsterskich gier akcji studia Rockstar North – zabiera nas do świata wzorowanego na Kalifornii. W uniwersum Grand Theft Auto stan nosi nazwę San Andreas i składa się między innymi z miasta Los Santos, które stanowi główne miejsce akcji piątki. Tworząc swój świat Rockstar jeszcze raz postanowił sparodiować znaną nam rzeczywistość, ośmieszając ideologie, produkty, zjawiska i zachowania ludzi. Jednocześnie twórcy GTA V postarali się o rozbudowanie swojej produkcji pod każdym względem w stosunku do poprzednich odsłon cyklu. Warto wspomnieć, że Grand Theft Auto V na komputery osobiste jest niejako kompletną i najbardziej rozbudowaną edycją produkcji. Edycja ta oferuje nie tylko znany z konsol PlayStation 4 i Xbox One tryb FPP, ale także jeszcze lepszą jakość oprawy graficznej (o ile posiadacie odpowiednio mocny sprzęt), mody i nie tylko.
Fabuła
Akcja Grand Theft Auto V na PC, PS4 itd. rozgrywa się w wielkim otwartym mieście Los Santos, w którym trójka niecodziennych bohaterów prowadzi niebezpieczne życie. Objęty programem ochrony świadków były rabuś Michael wiedzie spokojny żywot do dnia, w którym nakrywa żonę na zdradzie z instruktorem tenisa. W złości niszczy willę kochanka, ale okazuje się, że była ona własnością jednego z baronów narkotykowych. Michael nie ma wyjścia i musi powrócić do swojego dawnego fachu, napadając na sklep z biżuterią. Włamanie zwraca jednak uwagę jego dawnego partnera, Trevora Philipsa, który odnajduje go i nakłania do ponownej współpracy. Do obu bohaterów dołącza chłopak z getta, Franklin, pragnący szybko dorobić się sporego majątku.

Mechanika
Podczas rozgrywki w Grand Theft Auto V na PC, PS4 itd. kierujemy wszystkimi trzema postaciami – możemy się przełączać pomiędzy nimi w dowolnej chwili (oprócz misji fabularnych, narzucających konkretne role), zmieniając tym samym miejsce akcji. Zabawa polega na wykonywaniu rozmaitych zleceń, wśród których prym wiodą napady. Przed wykonaniem danego skoku musimy zaliczyć kilka mniejszych zadań, polegających np. na zdobyciu niezbędnego wyposażenia. Następnie wynajmujemy pomocników, obieramy jedną z dwóch metod działania i ruszamy na akcję. Oprócz misji fabularnych, deweloperzy zatroszczyli się również o wiele mniejszych zleceń. Nie schodzą one jednak na dalszy plan, gdyż często dzięki nim poznajemy nowe informacje dotyczące głównych bohaterów.

Wszystko to ma miejsce w mieście Los Santos. Jest to potężna metropolia, stworzona na podstawie ponad 250 tys. zdjęć Los Angeles i okolic. Twórcy jednak nie ograniczyli się tylko do zurbanizowanego terenu, w którym nie brakuje drapaczy chmur i nowoczesnych osiedli. Podczas zabawy zwiedzamy także podmiejskie lokacje, udajemy się na molo czy też nurkujemy w oceanie. Do poszczególnych miejsc dostajemy się, wykorzystując rozmaite pojazdy. Najczęściej używanymi są oczywiście samochody, podzielone na różne kategorie – osobowe, wyścigowe, terenowe itd. Oprócz tego nic nie stoi na przeszkodzie, by polatać helikopterem, przejechać się rowerem czy też zasiąść za sterami batyskafu.

Podczas wykonywania wszystkich misji zarabiamy oczywiście pieniądze, które wydajemy na zakupy w lokalnych sklepach z ubraniami oraz bronią. Jeżeli jesteśmy wystarczająco bogaci, możemy zainwestować w jedną z dostępnych nieruchomości, czy też sprawić sobie prezent w postaci drogiego, sportowego samochodu. Ponadto rozgrywka urozmaicana jest przez szereg minigierek, polegających np. na grze w tenisa, golfa i kręgle. Deweloperzy pozwalają również na trenowanie jogi, hakowanie komputerów i nie tylko.

Tryby gry
Grand Theft Auto V na PC, PS4 itd. podzielone zostało na dwa osobne byty – single i multiplayera. W pierwszym przypadku bierzemy udział we wspomnianej wcześniej kampanii fabularnej, przemierzamy miasto w poszukiwaniu znajdziek i sekretów, wykonujemy misje poboczne itd. Z kolei tryb wieloosbowy, nazwany Grand Theft Auto Online, pozbawiony jest odgórnej historii i pozwala na niczym nieskrępowaną, sandboksową rozgrywkę, w której możemy zostać szefem mafii, brać udział w wyścigach, napadach, trybie przypominającym motocyklowe zawody z Trona i nie tylko. Więcej na ten temat znajdziecie w naszej encyklopedii.

Tryb gry: single player  

Ocena czytelników: 8,4 / 10 na podstawie 29542 głosów czytelników.

Oczekiwania czytelników przed premierą: 8,9 / 10 na podstawie 13682 głosów czytelników.

Cena gry w dniu premiery: 194,90 PLN
</label>
