<img>data\Data\Mafia 2\mafialogo.png</img>

<label>
Pełnoprawna kontynuacja popularnej gry gangsterskiej Mafia z 2002 roku. Za jej powstanie odpowiadają znani także z Hidden & Dangerous czy Vietcong twórcy oryginału, działający obecnie pod skrzydłami koncernu 2K Games.
Mafia II to wydana na platformie PC, X360 i PS3 kontynuacja gangsterskiej gry akcji Mafia: The City of Lost Heaven, opracowanej w 2002 roku przez czeskie studio Illusion Softworks. Za powstanie gry odpowiedzialna jest ta sama ekipa deweloperska, która w 2008 roku po przejęciu przez koncern Take-Two Interactive funkcjonuje pod nową nazwą 2K Czech. Poza obiema odsłonami serii Mafia, zespół ów ma na swoim koncie także dwa znane cykle taktycznych strzelanin Hidden and Dangerous oraz Vietcong. Fabuła Pod względem opowiedzianej historii Mafia II zachowuje ciąg fabularny z pierwszą odsłoną cyklu (m.in. liczne smaczki i nawiązania), jednak tym razem akcja toczy się kilkanaście lat po opisanych tam wydarzeniach (przełom lat 40. i 50.), a podczas zabawy przejmujemy kontrolę nad zupełnie nowym bohaterem. W grze wcielamy się bowiem w postać niejakiego Vittorio Scalettiego, który w 1945 roku kończy służbę wojskową i powraca do rodzinnego miasta Empire Bay. Wraz z dawnym przyjacielem Joe Barbaro, nasz protagonista próbuje odnaleźć się w nowej rzeczywistości, w której szczytem marzeń jest stabilna praca za głodową pensję w pobliskich dokach. Nasz bohater nie zamierza jednak iść w ślady swoich rówieśników i pragnąc zapewnić sobie godziwe życie powoli wkracza na drogę przestępstwa, aby wraz z postępami gry stać się pełnoprawnym członkiem wpływowej, lokalnej rodziny mafijnej.
Mechanika
Mechanika rozgrywki w grze Mafia II stanowi niemal we wszystkich aspektach rozwinięcie pomysłów, zastosowanych w wydanej osiem lat wcześniej poprzedniczce. Miejscem akcji jest tu więc ponownie liczące sobie ok. 10 mil kwadratowych miasto o otwartej strukturze – monumentalne Empire Bay, będące w rzeczywistości dość luźną, wirtualną adaptacją Nowego Jorku (w grze spotykamy m.in. tak charakterystyczne budowle, jak Empire State Building czy most Brooklyński). Miasto podzielone jest na kilka odmiennych dzielnic, wśród których znalazły się m.in. Małe Włochy, Chinatown, dzielnica przemysłowa czy portowa, dzielnica bogaczy, a także slumsy). Podobnie jak w pierwowzorze, oś rozgrywki stanowi dość liniowy wątek fabularny, którego ukończenie powinno zająć w sumie ok. 10-15 godzin. Kolejne zadania są dość zróżnicowane, oferując m.in. efektowne potyczki z członkami konkurencyjnych rodzin mafijnych, przejażdżki samochodowe, podczas których musimy kogoś śledzić lub uciekać policji, a nawet wyzwania polegające na konieczności działania z ukrycia. Gracz nie jest jednak zmuszany do podążania ścieżką fabuły i w toku rozgrywki może poświęcić się także licznym wątkom pobocznym i aktywnościom dodatkowym.

W porównaniu do pierwszej odsłony serii, Mafia II oferuje jednak znacznie większą swobodę działania oraz możliwość niczym nieskrępowanej eksploracji otaczającego nas miasta, które żyje własnym życiem i kusi sporą ilością nie do końca zgodnych z prawem atrakcji. Podczas zabawy możemy więc kraść pojazdy (poprzez zbicie szyby lub nieco bardziej subtelnie), wybierając z ponad 50 modeli wzorowanych na prawdziwych markach, a następnie ulepszać i modyfikować je w warsztacie. Na terenie Empire Bay spotkamy także masę sklepów, w których możemy zakupić ubrania, posilić się bądź zdobyć nową broń. Nasz protagonista zyskał także wachlarz nowych umiejętności i teraz potrafi on np. bić się na pięści z wykorzystaniem większej liczby ciosów, chować się za rozmaitymi zasłonami, a także przeskakiwać przez przeszkody. Jako że akcja gry toczy się nieco później, niż wydarzenia ukazane w pierwszej Mafii, podczas zabawy towarzyszą nam również nieco inne, jeszcze bardziej okrutne realia, a także zupełnie inna stylistyka miasta oraz znacznie szybsze samochody.

Kwestie techniczne
Tworzona już od 2004 roku – pierwotnie z myślą o tych samych platformach sprzętowych Mafia II, finalnie trafiła jednak na znacznie nowocześniejsze pecety oraz konsole kolejnej generacji i w wersji na plaformę PC, X360 i PS3 odznacza się nieporównywalnie lepszą oprawą graficzną, niż wydany w 2002 roku (a dwa lata później na konsolach) pierwowzór. Całość bazuje na zupełnie nowym enginie o nazwie Illusion wspartym realistycznym silnikiem fizycznym PhysX, dzięki czemu podczas gry towarzyszą nam m.in. realistycznie animowane twarze bohaterów, jeszcze lepszej jakości filmowe przerywniki, a także dynamiczny upływ czasu (przejawiający się w cyklu dobowym oraz zmiennych porach roku). Na uwagę zasługuje także świetnie dobrana ścieżka dźwiękowa, na której znalazło się wiele znanych utworów z epoki.

Dodatkowe informacje
Jednym z elementów łączących obie części Mafii jest postać głównego bohatera „jedynki” Thomasa Angelo, który w epilogu gry zostaje zastrzelony przed swym domem podczas podlewania trawnika. W jednym z rodziałów Mafii II dowiadujemy się, że zabójcami Angelo są Vito Scaletta oraz Joe Barbaro (bohaterowie „dwójki”). W obu grach spotkać możemy niemal identyczną cut-scenkę, w której zamachowcy podjeżdżają pod dom ofiary tym samym, czerwonym samochodem. Innym nawiązaniem jest także fakt, że podczas wczytywania misji w Mafii II możemy poczytać zeznania Tommy’ego Angelo, będące podstawą fabuły pierwszej części.

Tryb gry: single player  

Ocena czytelników: 8,8 / 10 na podstawie 11427 głosów czytelników.

Oczekiwania czytelników przed premierą: 8,3 / 10 na podstawie 13226 głosów czytelników.

Cena gry w dniu premiery: 139,99 PLN

</label>
